# Pagina 1

Gli ulivi vicino al treno sono i più veloci. Bella li guarda correre verso il mare e si chiede da cosa scappino. La sua sorellona lì accanto si lamenta, “siamo in viaggio da ore” dice, ma da dentro un treno pare fermo: scendono in una stazione e da una stazione erano saliti. Lì Bella nota sedili di pelle finta (puzzano di plastica) mentre la poltrona del Dottore - “l'unico che può salvarti, Bella” - è pelle vera (‘ci siamo arrivati - ricorda - grazie a un passaggio del ragazzo della sorellona, guida mentre fuma per non baciarla (come se lei lo facesse). Arriva a prenderci in stazione e lì mi presento: sono Bella!’ (e non mente! A volte si mette corone di lamponi fra i capelli e quelli ci si confondono, ha la pelle bianco latte con gocce galleggianti di cacao sul viso e una collanina color miele da cui pende un ciondolo a forma di chiave. Non mente, è dolce e mai violenta - il che rende superfluo chiuderla in una delle poche stanze libere tra le tante del Dottore. Lui ha una voce triste nel congedare la sorellona di Bella e una annoiata nello spiegarle perché sia necessario. ‘È da ore che mi rigiro nel letto – pensa - preda indifesa dei ricordi. E dei sogni. Sogno che apro la porta con la collanina e scappo assieme ai miei ulivi, che ora li capisco: è notte ed è buio se non sotto i lampioni che sono ovunque tra le panchine’. Bella non fa che qualche passo prima di rendersi conto che l'intera città si è allagata, fiumi scorrono tra le strade e hanno costruito ponti per attraversarli. Venezia, o l’alluvione peggiore lei abbia mai visto. Non riconosce nessun viale e si ritrova a correre in una città che non è più sua. Si è persa e questo è un problema perché ha paura che arrivino i poliziotti che fanno domande. “Sono Bella - e loro annuiscono per prassi - ma non so dove abito né da dove vengo se non dalla stazione. Penso: se non avesse piovuto così tanto forse saprei ancora orientarmi! Ma loro insistono e nel panico mi ritrovo a desiderare solo una mano calda sulla spalla e una voce forte che dice: Bella, ecco dov'eri, ti stavo cercando.
Ma a me va bene anche se sbaglia il nome.

# Pagina 2

Venezia è piena di dipinti di Bella che si sveglia accanto solo a quadri, tra cui questi. Si alza e nota la stanza, dietro d'essi. È spoglia; ma lo è anche Bella. Tra i tanti nudi nota un suo ritratto, di fronte. Si specchia. ‘Sono Bella - dice. Non Fiammetta. Sbaglia il nome l'uomo che ieri notte mi mette la mano calda sulla spalla e se ne accorgono anche i carabinieri, si vede una pistola e si sentono dei botti e lo specchio si spacca in mille pezzetti’. Sui piedi di Bella. Si taglia. Ma è solo un po' di pittura rossa. Torna in sè. È mattina, non notte. Si porta accanto al - dipinto del - letto. C'è una natura morta. More. Là, pure lamponi. E le mele, buone. Si siede sul dipinto di una sedia; colazione.
Gli uccelli cinguettano: è già nata una nuova giornata, la luce - nota Bella - entra da un quadro del cielo. Si sporge nella cornice. Vede le viuzze di Venezia. Palazzi alti e variopinti. Delle gondole che galleggiano placide. Sole erano la notte prima, sotto le stelle e Bella che corre via dai poliziotti, afferra il coltello che le ha dato l'uomo e taglia le funi che le tengono a riva - - e aspetta, l'uomo che non arriva. Il cuore le batte a ritmo dei botti sempre più forti. Toglie il telo impermeabile che copre la gondola. ‘Dovrò andare da sola - si dice - se non arriva ora e mi ci spinge e sale con me e salpa in un canale stretto tra case alte verso chissà dove è finito il mio uomo.
Non c'è un suo dipinto. “Un pittore non può ritrarsi da solo” direbbe. “Ma se potessi - aggiunge - e può darsi lo faccia, avrei la faccia tesa, in attesa le guardie non guardino dietro la statua per poi correre dalla gondola e, non trovarti?”
Non c'è un suo dipinto. Ma posso farne uno io. I tubetti dei colori sono sparsi per la stanza e di tele bianche ce n'è a sufficienza. E dovessi dipingerlo, e può darsi lo faccia, avrebbe la faccia sorpresa e felice nel trovarmi ben nascosta sotto a strati di tela, che dormo’. Bella è leggera.
L'uomo la appoggia sul dipinto di un letto. La mattina, come finisce le more e le mele, lei sente qualcuno che bussa.

# Pagina 3

1. Nc3 La squadro oltre la scacchiera. E quindi tu ti chiami Bella. 1... e5 Annuisco. Non Fiammetta. 2. d4 Le sorrido. No, quello è il primo nome che mi è venuto in mente in quel momento. 2... exd4 Non mi piace. 3. Qxd4 Perché giravi da sola, di notte? 3... Nc6 Scappavo dal Dottore - l'unico che può salvarmi. 4. Qe4+ Sei malata? 4... Be7 Mh. Ma basta prendere le medicine. 5. Qg4 Le hai con te? 5... Nf6 Abbasso lo sguardo. Le ho lasciate dal Dottore - l'unico che può salvarmi. 6. Qxg7 L'unico che può salvarti? 6... Rg8 È quello che dice sempre la sorellona. Credo sia il suo cognome. 7. Qh6 Lei dov'è? 7... Rg6 È scappata. Ha paura. 8. Qh4 Di? 8... d6 Me. 9.Nd5 Nxd5 10.Qxh7 Bella, dove abiti? 10... Ncb4 Mi guardo attorno. La stanza è pulita e luminosa. Qui? 11. e4 E prima che arrivassi qui? 11... Nc3 Mi concentro sulla regina bianca. 12. Bc4 Nxc2+ 13. Kd2 Dove sono i tuoi genitori? 13... Nxa1 … 14. Qxf7+ Almeno di cosa sei malata, me lo dici? 14... Kd7 15. Qxg6 Na4 16. Qf5+ Comunque, io non sono un pittore, sono un poeta. 16... Ke8 E i quadri? 17. Qf7+ Ti pare un'idea da pittori sostituire i mobili con i quadri? Pensi un pittore si annoi a dipingere ogni sua sedia? No. È un'idea da poeta. 17... Kd7 E perché mi hai dipinta? 18. Qf5+ In realtà sono dipinti di Fiammetta. 18... Ke8 … 19. Qf7+ E comunque, io non dipingo, scrivo. 19... Kd7 20. Be6+ Kc6 Mi hai chiesto che malattia avessi. 21. Bd5+ Si. 21... Kb6 Prova a scrivere di me. È così che l'hanno scoperta. 22. Kd1 Prendo una tela; su un angolo scribacchio Bella e attorno parole che la descrivano. Poi ne enumero le rime. Riempio gli spazi vuoti con suoni che si ripetano insistenti e il resto si scrive da solo. Lo leggo. Non ha senso - dico - sono tutte frasi sconnesse. Questo non è il mio stile. 22... Bg4+ E peggiorerà, se non prendo le medicine. L'ordine degli eventi, il punto di vista, diventeranno sempre più confusi. Ogni periodo ipotetico sarà indistinguibile dalla realtà. Chiunque morirà a un mio solo pensiero. 23. Nf3  Eppure questa poesia è così bella. 23... Bg5 24. Be3+ Bella. 24... Be3+ Mh? 25. Ka5 Perché non mi vuoi dire dove abiti? 25... Ka5 Perché sennò mi ci riporti. 26. Qd5+ Le brillano gli occhi. Lacrima. 26... Kb4 27. a3# Ti dispiace se ne scrivo un'altra?                                                                                  1-0

# Pagine 4-5

Bussa una critica d'arte e il poeta - espressione criptica - le apre. Lei entra (ecco!) e lui le fa un sorriso finto che le basta. Mi saluta, io sòn lì seduta che rileggo, muta ("non starà qui a lungo", mi rassicura poco prima). "Lei è Bella, te ne ho parlato" dice lui. Poi mi strappa gli appunti di mano. Ladro! (lo è davvero. Su quei quadretti si è preso ogni verso che potesse estrarre da Bella, e la critica li legge e sa che sono belli. Più belli dei suoi. Ma sa anche che sono di Bella e la guarda e le dice: "spogliati". "No", risponde. Non che non lo sapesse fare, ed è brava nel farlo: lei sale sul cavalletto; da lì lui ne scrive sul letto e coperta di fogli, ubriaca d'inchiostro. Spoglia, pelle in mostra, in mano un pennello: lo intinge di china, dipinge china, si chiede se sia abbastanza grande e si risponde d'esserlo. Poi riposa. Poi ri-posa. Stesa sulla tela non ci ripensa. Ci pensa e ri-pensa: lei e il poeta, vivi, persi, mai privi di versi. Presto lei è il poeta: sgranocchia il retro d'una bic e schizza qualche rima rozza, che suoni bene. Si chiede come possa essersi chiesta se fosse pronta al gioco più semplice del mondo. E si risponde, giorni dopo, quando lui la spoglia davanti alla critica che li vuole solo umiliare. E infatti: alla fine li paga lo stesso, per pubblicare i loro versetti.
Lui è là attento che le mescola il latte. "Bella, stai bene?" chiede ancora con un gesto. Lei stanca immagina un mondo dove non sia successo. Dove lui mescola per un po' e poi rifà la stessa domanda che gli affiora in gola. E Bella non sa che dirgli quindi lo pensa che mescola ancora, e ancora.  E ogni volta l'umore di Bella peggiora. "Come hai potuto?" vorrebbe chiedergli. Ma anche lui non ha nulla da dirle. E allora? Lui mescola.
Eppure non è sempre stato così. Solo un mese prima bussava alla porta il pittore (quello vero davvero, che insegna al poeta come ritrarre l'arredo - s'allena con lui a fàr graffiti sulle pareti, e se in vena anche lady Bella tocca la tinta e disegna del latte caldo. Così lo beve. Il pittore lo chiede e lo riceve con il miele, il poeta con la vodka. Dopo che han bevuto un poco si scambiano i bicchieri. Giocano con la bottiglia vuota del latte: a volte coi baci, a volte con le pitture. A sera inoltrata Bella deve indovinare cosa sono i disegni sui muri. Ecco dei fili, il bucato (in effetti Bella puzza un po'), un armadio con un vestito rosa per lei, una sedia con una scacchiera e una ragazza dietro: Fiammetta. "Come faceva il pittore a…", "gli ho fatto leggere la poesia che ho scritto la settimana scorsa, la prima. Quando giocavi a scacchi". "Come… Come hai potuto?" chiede Bella. (In realtà no, non glielo aveva chiesto allora, ma diamine se non glielo chiederebbe ora che Bella è persa tra ricordi! E che vuoi risponda? Qualunque cosa, e lei che urla per zittirlo. E ovvio che a quel punto il pittore si dilegua, e figurati se torna mai! E lei che urla, urla finché non si addormenta. Poi smette.
Il giorno dopo non urla, né parla. Quello che c'era da dire l'ha detto. Sa solo che ha mal di testa e deve andarsene. Si alza dal letto, avvicina alla porta e afferra la maniglia. Ma scopre che è solo dipinta.
E come il rompersi d'una sfera di vetro Bella realizza che è tra quadri in una stanza spoglia. Ci gira. Ammira gli acquarelli del quadro di Venezia. Li sfiora. Sono freddi al tatto, ora. Si siede.
Non ha paura. Sa che verrà, fra meno di un mese, la critica d'arte. O no? Bella non ha fatto versetti e il poeta non ha nulla da venderle. Oddio, non verrà. O si? In fondo sono solo due versetti, che le costa?
Più di quanto pensassi, si dice.
Lei è pallida, tutta dipinta di bianco. Sorseggia latte dalla tazza. Il pittore è lì davanti a lei che legge, rilegge e recita. "Dovresti venderli, dico con la voce più gelida io abbia. Lui solleva finalmente gli occhi dal quaderno e mi guarda. Non lo fa più come prima. Annuisce.
E arriva il giorno. Bussa la critica d'arte e io, espressione criptica, apro. Lei entra, io esco. La saluto, sbatto la porta alle mie spalle e scappo.

# Pagina 6

Bella è dannatamente pericolosa. Ormai lo sa anche lei. Ci pensa ogni mattina, appena apre gli occhi e vede il soffitto e, lì, i graffiti segreti del poeta. "Bella non alza mai lo sguardo, non li vedrà mai - si diceva lui, con il pennello, sulla scala - ma io questi graffiti devo farli, perché Bella è pericolosa (e lei lo sa! E ci pensa ogni mattina. "Non così spesso, dico tra me e me per scacciare quella voce nella mia testa. Chiudo la porta dietro di me e scendo due gradini bianchi verso l'acqua. Tutto attorno alla casa, un oceano infinito…". Esattamente come nei graffiti sul soffitto che Bella guarda ogni mattina appena sveglia. Quando si alza e guarda il poeta. "Non lo fa più come prima - pensa lui, mescolandole il latte - e non lo farà più, se se ne va. Né mi penserà, né lo farà mai più nessuno. Ma ormai non può scappare da quella porta. E dove vorrebbe andare, poi? Sarebbe sola sui gradini in mezzo al mare. Lei e la voce nella sua testa. "Il poeta - fa quella - non può quindi che slanciarsi fuori dalla porta. Quasi precipita sul marmo pur di riprendersela. "Ma non ci riuscirà - pensa Bella - e se lo penso è per zittire quella voce che tra poco non ascolterò mai, mai più!". Ma quello sarebbe un errore grave. "Non penso - ridacchia lei - e se penso, è al poeta, che mi afferra ora e ovunque. Mi prende mani, gambe, viso, seno. "Non può più scappare!" pensa ancora lui, ma sì che posso. Come può mai essere arrivata qui la critica d'arte?". Con una canoa, attraccata lì vicino, i remi ancora dentro. E lei ci si immagina dentro, che saluta il suo poeta e ride, ride. Anche lui ride. Si porta la mano al ventre da quanto ride. "Eh no, Bella! - le grida dal balcone - non di nuovo!". Ma lei continua a ridere. "Bella! - urla allora - tu non sai remare! (E questo lo urlo alla perfezione, con il tono di chi dice un'ovvietà a una bambina. E diamine se rido. "Tu mi hai insegnato a remare - prova a ribattere lei, sulla canoa, mentre tocca i remi come fossero serpenti - quando mi hai portato qui. Ti ho guardato, mentre lo facevi. "Ma Bella, su quella gondola, - sente ancora quella cazzo di voce - dormiva. Come ogni notte. E ogni mattina si svegliava sempre nello stesso letto, si svegliava al suono del cucchiaio che batte sulla tazza di latte del poeta accanto a sé che allunga la mano ad accarezzarla. "Tu menti! - grida Bella alla voce dentro la sua testa, grida come se ne andasse della sua vita, nel nero degli occhi chiusi - non mi sono mai svegliata per un cucchiaio. È sempre stata la voce. Quella voce. E ora la riconosco. Diamine se la riconosco. È la voce del Dottore, l'unico che può - - che può farmi impazzire! E finalmente penso, penso (- e non dovrebbe, ma lo fa -)  penso a un mondo dove quella voce non esista, non sia mai esistita…
Ho paura ad aprire gli occhi, ma lo faccio.

# Abbozzo di Pagina 7

Sono su una canoa che galleggia nel mare. Completamente sommerso sotto di me un pozzo, una fossa rotonda e gigantesca, di marmo; una strada di ciottoli, e case verde acqua - devo aver pianto - su cui sono cresciuti variopinti coralli ed alghe - devo aver pianto tanto - tra cui nuotano antichi cetacei e fossili cambriani. Ed ecco che con vortici d'acqua porte e finestre si aprono di colpo e gli abitanti si affacciano: si sono svegliati con me! Ammirano i fossili emettendo piccole bolle che risalgono veloci, scoppiettano a migliaia tutto attorno a me! Ed io rido ai piccoli pop di quella che realizzo essere la loro -- guardo in basso, inorridita: non ci sono più pesci luccicanti, solo una moltitudine di creature grigie (demoni!) che si dimenano verso l'alto mentre annegano disperati -- aria! Che scoppietta tutto attorno a me per chilometri e chilometri in un assonante sinfonia di morte. Ed io non la sopporto! Mi tuffo e nuoto dritta verso il fondo, verso il fango che risale. Allungo una mano, guardo in alto: sopra di me una strana cupola di marmo e tutto attorno Venezia, ma al contrario; e da questa tutto un popolo (angeli!) che precipita sempre più veloc£ verso il suolo. Io non cado? Sono a piedi nudi, asciutta, sulla chiglia di una canoa che galleggia ribaltata. C'è appena qualche secondo di silenzio, sola tra le onde che scuotono la barca, e poi sento le grida di mille stelle cadenti e dei pop, pop, pop.
